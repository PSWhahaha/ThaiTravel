55 ผู้เชี่ยวชาญด้านความมั่นคง ของพรรครีพับลิกัน ลงนามจดหมายเปิดผนึกขวางโดนัลด์ ทรัมป์ ประกาศไม่ขอเลือกเป็นประธานาธิบดีสหรัฐฯ..เตือนมหาเศรษฐีจากนิวยอร์กผู้นี้ จะกลายเป็นปธน.ที่หุนหันพลันแล่นมากสุดในประวัติศาสตร์ผู้นำชาติพญาอินทรี
เมื่อวันที่ 9 ส.ค.59 สำนักข่าวต่างประเทศรายงานว่า บรรดาผู้เชี่ยวชาญด้านความมั่นคงแห่งชาติ สมาชิกพรรครีพับลิกัน จำนวนถึง 50 คน รวมทั้ง นายไมเคิล เฮย์เดน อดีตผู้อำนวยการสำนักงานข่าวกรองกลางแห่งสหรัฐฯ ​(ซีไอเอ) ได้พากันร่วมลงนามในจดหมายเปิดผนึก เตือนนายโดนัลด์ ทรัมป์ ตัวแทนพรรครีพับลิกันชิงตำแหน่งประธานาธิบดีสหรัฐฯ จะเป็นประธานาธิบดีที่หุนหันพลันแล่น ขาดความระมัดระวังมากที่สุดในประวัติศาสตร์ของสหรัฐฯ โดยนายเฮย์เดน อดีต ผอ.ซีไอเอ ชี้ว่า ทรัมป์ ขาดคุณสมบัติ, ขาดคุณค่าและไม่มีประสบการณ์ทางการเมืองในการเป็นประธานาธิบดีสหรัฐฯ
บีบีซี แจ้งว่า จดหมายเปิดผนึกดังกล่าวที่ลงนามโดยบรรดาผู้เชี่ยวชาญด้านความมั่นคงแห่งชาติ ของพรรครีพับลิกัน ถือเป็นความเคลื่อนไหวล่าสุดของสมาชิกพรรครีพับลิกันที่ร่วมขัดขวางนายโดนัลด์ ทรัมป์ มหาเศรษฐีจากรัฐนิวยอร์ก ในการชิงชัยตำแหน่งประธานาธิบดีสหรัฐฯ ในปลายปีนี้ หลังจากก่อนหน้านี้ มีนักการเมืองชื่อดังของพรรครีพับลิกันหลายคน รวมทั้งอดีตประธานาธิบดีจอร์จ ดับเบิลยู บุช แสดงท่าทีชัดเจน ไม่สนับสนุนทรัมป์ในการเป็นตัวแทนพรรคไปชิงตำแหน่งประธานาธิบดีสหรัฐฯ แข่งกับนางฮิลลารี คลินตัน ตัวแทนจากพรรคเดโมแครต
ทั้งนี้ เนื้อหาในจดหมายเปิดผนึกฉบับนี้ได้ชี้ให้เห็นว่า ทรัมป์ ได้ทำลายนโยบายต่างประเทศของพรรครีพับลิกันที่ดำเนินมาเป็นเวลาหลายปี จากการหาเสียงในบางโอกาสของเขา พร้อมกับระบุว่า ไม่มีใครในหมู่พวกเราที่จะโหวตเลือกโดนัลด์ ทรัมป์ เป็นประธานาธิบดีของสหรัฐฯ